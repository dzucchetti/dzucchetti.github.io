---
layout: post
title: "Creare posti di lavoro dosando l’energia"
excerpt: "Per evitare che aumenti il numero di persone senza lavoro si deve votare SÌ il prossimo 8 marzo 2015 all’iniziativa “Imposta sull'energia invece dell'IVA”.  "
date: 2015-01-20 01-00-00 +0100
categories: blog
---

# Creare posti di lavoro dosando l’energia

Per evitare che aumenti il numero di persone senza lavoro si deve votare SÌ il prossimo 8 marzo 2015 all’iniziativa “Imposta sull'energia invece dell'IVA”.  
 Il sistema fiscale odierno è basato sulla creazione di valore tramite il lavoro. Tra tasse sulla creazione di valore (IVA), tasse sul reddito del lavoro dipendente e indipendente, oneri sociali e contributi vari (AVS, Cassa pensione, ecc.) il carico fiscale sul lavoro può raggiungere e superare il 40%. È quindi in parte **causa del sistema fiscale odierno se, invece di risanare energeticamente una casa risulta più interessante sprecare energia o se, invece di riparare un apparecchio ancora in buono stato, risulta più economico buttarlo e sostituirlo con un nuovo prodotto a migliaia di chilometri di distanza**.

Nei prossimi anni ci sarà un’accelerazione nel campo della robotica. Arriveranno macchine sempre più capaci e più intelligenti in grado di eseguire lavori sofisticati, che finora facevano solo le persone. Un’evoluzione che ha certamente anche dei vantaggi, ma che con il sistema fiscale in vigore, **rende vantaggioso introdurre macchine anche laddove sarebbe invece più economico impiegare persone**. Gli esperti prevedono un’evoluzione tecnologica veloce, se non si cambia al più presto approccio, spariranno molte imprese e molti posti di lavoro che operano in settori di bassa soglia. Molti lavoratori dipendenti e titolari di piccole imprese si ritroveranno esclusi dal sistema produttivo e andranno a ingrandire le fila di chi deve fare capo alle assicurazioni sociali. Per fare fronte al crescente deficit, sarà poi necessario aumentare i contributi lavorativi, rendendo di conseguenza ancora più conveniente impiegare droni invece che persone.

L’invenzione del motore a vapore, quindi la capacità di sfruttare l’energia, è l’elemento che ha dato il via alla rivoluzione industriale e che ha fatto evolvere la nostra società. L’energia è al centro di tutti i processi produttivi. **È quindi pienamente giustificato e non solo per ovvi motivi ambientali, che si tassi l’energia ricavata da fonti non rinnovabili.**

Si tratta di un cambiamento di grande portata per il fisco, che l’iniziativa affronta però in modo intelligente. Si prevede infatti molta flessibilità per il legislatore e un periodo di cinque anni per arrivare all’applicazione. Ci sarà modo e tempo per impostare un sistema di tassazione veramente adatto ai bisogni del nostro tempo, rispettoso dell’ambiente, in grado di **favorire la creazione di posti di lavoro e di rendere più competitivo il sistema produttivo svizzero**.

