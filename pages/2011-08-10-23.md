---
layout: page
title: "4. Indirizzare i cambiamenti"
permalink: pages/23
---

# 4\. Indirizzare i cambiamenti

Negli ultimi decenni vi è stata una notevole accelerazione dei cambiamenti. La politica, locale, nazionale e internazionale, si trova a subire e a rincorrere i cambiamenti. Il sistema politico è indirizzato verso il rilevamento dei problemi. Non è però detto che i cambiamenti debbano portare a conseguenze negative. Molte volte le situazioni sfavorevoli si realizzano per la mancanza di guida e padronanza. Oggi, ci sono forze immense che spingono al cambiamento. Se opportunamente conosciute e sfruttate, questa dinamica può essere usata per portare dei miglioramenti.  
 Le nuove tecnologie informatiche permettono di accedere ai dati da ogni luogo. Le funzioni amministrative possono essere delocalizzate. La medesima tecnologia che serve per centralizzare in call center, può essere impiegata per affidare a segretari di zona, funzionari vicini ai cittadini, i compiti amministrativi. L’indirizzo futuro dipenderà dalle decisioni politiche. Se non si fa nulla, s’imporrà il sistema di centralizzazione e delocalizzazione, perché più semplice da implementare e con più vantaggi nel corto termine. Perché si vada in direzione di sistemi amministrativi distribuiti, più efficaci ed efficienti, con funzionari che operano a contatto con le persone, servono decisioni e investimenti specifici.  
 Per facilitare la compilazione della dichiarazione delle imposte si va nella direzione di creare programmi che permettano di inserire più facilmente i dati. La maggior parte dei dati, che servono per fare le dichiarazioni delle tasse, si trovano già su sistemi informatici (dati stipendi, premi casse malati, stime immobili, ecc.). Si può quindi, senza sforzi particolari, arrivare a un sistema che, in automatico, riprenda i dati e precompili le tassazioni.  
 Per essere in grado di pensare a certe soluzioni, si deve però cambiare approccio. Si deve passare da una logica mirata ai problemi, a una che costantemente riconsideri le situazioni, analizzi i cambiamenti e consideri le diverse possibili soluzioni. Certi meccanismi dello Stato e del sistema politico devono quindi essere adattati.

